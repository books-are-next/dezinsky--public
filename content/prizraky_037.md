---
title: Nadýchaný květ
contentType: prose
---

_Je řeka široká a temná,  
hutná a mazlavá  
mé nevtíravé existence —  
a nespaluje, ani nechladí.  
Chumel odrazů  
matného, utajeného světla  
nabízejícího se sítnici…_

_Tolik ztišeného křiku,  
těžce dýchajících hrudníčků,  
tolik dehtu na plicích,  
že není jen jedna odpověď  
na banální otázku.  
I přežití extremofily  
závisí na vůli ohně,  
jedovatých plynů a kyselin,  
co kolem vytvářejí růži,  
nadýchaný květ, ve kterém dá se žít._

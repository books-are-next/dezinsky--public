---
title: ''
contentType: prose
---

Po noci

> Po noci,  
> v níž vítr houral ve žlebech  
> a křivých škvírách spánku,  
> pouštíš se lesem jak mokrá laň  
> a zastaví tě hlaveň větve  
> vytrčená na dvoukomorovou hruď,  
> a ty chceš tuhle předloženost,  
> na niž už čekáš s obavami  
> a dychtivostí, ty ji chceš  
> a žebry špulíš  
> tu tmu uvnitř hlízy srdce,  
> protože nespíš zchváceností  
> ze vzrušení a zvědavosti.

> Jsi kořist na vábnici,  
> ztuhlá jako ostatní,  
> vydaná do prázdna  
> dutého jak amfora ukrytá ve zdi,  
> vyslaná do černoty, skrz jejíž hledí  
> zhasínají hvězdy.

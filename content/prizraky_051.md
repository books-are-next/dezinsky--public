---
title: '* * *'
contentType: poetry
---

<section>

_ignorabimus_

Nebe se hrne na sever,  
zakalená lavina,  
měl by přijít studený vítr,  
ale minerály obrůstají těla bytostí,  
aby na ně lišky nemohly.

</section>

<section>

Dnes padaly meruňky,  
hnily už při pádu,  
musel jsem odejít…  
Snad to byl ten úder,  
teď už na něj nečekám…  
Kočka vřeští jak opuštěné dítě…

</section>

<section>

Trnu, že do pokoje vejde má žena,  
přinese mi víno,  
v místnosti rukáv průvanu  
jak v kohoutově krku.  
Řekne, co se nám stane…

</section>

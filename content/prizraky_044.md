---
title: Soumrak
contentType: prose
---

<section>

_Taková zima,  
že břízy mají kůži novoroční husy,  
chvějí se tak blízko u sebe,  
každá z nich bude nohou stolu,  
i kámen u kořene byl kdysi  
patou náhrobku,_

</section>

<section>

_a tahle hrouda, vyrýpnutá něčím palcem,  
byla dávno nártem krále,  
předtím popelem,  
plivancem smíchu,  
slunečnicí  
i prachem rozpadlého kamene,  
který byl s Chloumku svalen._

</section>

<section>

_Všechen trvanlivý smutek  
za orosené vinné lahve;  
soumrak, jenž je chutně barven  
do oranžových slupek,  
ve kterém vše se zastavilo,  
co bylo, není,  
_co bude, i to už bylo_._

</section>

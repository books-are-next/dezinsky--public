---
title: To není selhání
contentType: poetry
---

<section>

Vítr skučí po rozškrábaných nohou  
jako nocí nadupaný plch.  
Ještě když vítězím,  
jsem na ostří porážky,  
to není selhání,  
jen výsledek nepatrných chyb.  
Jazyk v bludišti narazil  
na odchlípnutou tkáň,  
mám v sobě horkou kůru odřenin,  
rozpouštím se  
v nenápadném tření.  
Zemská kůra praskne jak ztvrdlá pata,  
bojím se, že vyteču do prostoru  
jak přeslazený meloun.  
Teď si uvědomuji, že možná při tanci  
se jen zoufale snažím  
něčeho zachytit.

</section>

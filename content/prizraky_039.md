---
title: Věštění z cibule
contentType: prose
---

<section>

_Loupe cibuli. Je to jak věštění.  
Šepot každé vrstvy  
dvakrát smyslný,  
že pod každým oděvem  
růžoví nahota tlumeným světlem.  
Jak lampa  
rozzářená hrudní kost  
s čirými vlákny vzrušení.  
Že její vzezření je ulpívání času,  
jenž bortí kulatost.  
Snad proto je tak krásná,  
že ji ohlodává živel zmaru  
a zůstává jen štiplavost  
po posledním soustu._

</section>

<section>

_Plody a hlízy se hroutí dovnitř  
a žloutnou, hnědnou, černají —  
takový je postup._

</section>

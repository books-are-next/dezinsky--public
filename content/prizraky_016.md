---
title: Příchod domů
contentType: prose
---

_Na svahu se ježí obočí  
jak kočičí hřbet  
a střecha s prohnutou páteří má  
vražený klín do břicha trámoví.  
Dobýváš se dovnitř,  
zakopáváš o boty.  
Jsi poslední mazlavé teplo,  
které vstoupilo dovnitř —  
chřestí klíče přes srdeční tlukot.  
Klouby dobře zapadají,  
jen malá zbloudilost  
v oblasti hlezna.  
Vychrchlávání ve tmě  
je měsíční modlitba,  
jako bys věděl, koho oslovit.  
Prosím, veď mne,  
já tu ty končetiny neznám…_

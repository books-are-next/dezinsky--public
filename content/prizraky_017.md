---
title: Ráno je optimistické
contentType: poetry
---

<section>

Ten ještěrčí úlek, že něco ztrácím,  
aniž jsem měl.  
Zármutek je křeč mouchy na okenní římse,  
která stále ještě kmitá blanitými křídly  
tou ohromnou frekvencí,  
ale hmyzí svět kolem ní  
už trpně poodlétá.

</section>

<section>

V podzemních příbytcích  
se chystá ráno  
optimistické jak čisté nádobí  
a já budu jeho účastníkem.

</section>

<section>

Rozvážně se ustrojím.

</section>

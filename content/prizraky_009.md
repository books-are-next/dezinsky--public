---
title: Nokturno
contentType: poetry
---

<section>

_Janičce_

Na kraji lůžka  
ve chvění jeho dechu  
všechno vychládá.  
Na zdech ložnice  
vozy plné krajin  
a bot s obnaženou kostí,  
pleš měsíce s nasáklou štěnicí.  
Bojí se nadechnout;  
kolik vydrží její hrudník,  
když několik žeber  
nechala své váhavosti.  
Pod okna připlul snad  
vyrabovaný koráb,  
který je vkusně nasvícen.  
Noc má svá pravidla  
pro bdící.

</section>

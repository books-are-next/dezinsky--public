---
title: Pád kaštanu
contentType: poetry
---

<section>

Jak říjen v duhovce;  
půda vlhká sklíčeností.  
Ozim prorůstá měkkou kostí,  
zdi tmavnou  
smrtelně slabou přítomností.

</section>

<section>

Každá předsíň  
šperkovaná stínem,  
výslech dutin.  
Požár lampy na tvém lýtku,  
visící kabát — jak mořská nemoc —  
tak odporně lidský.

</section>

<section>

Návrat je pád kaštanu do stejného místa;  
jsem bez mapy, ale umanutý.

</section>

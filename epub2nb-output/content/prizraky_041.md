---
title: Hydroterapie
contentType: poetry
---

<section>

Chytila ses další z posledních šancí,  
ale teď stojíš v louži, bez bot,  
motolice punčoch sají špínu  
jak karbanátky.  
Ta tvá ukázněná hydroterapie…  
a ani nevíš, kdo je ten muž  
v tvé kuchyni.  
Zplihlá motýlí nymfa,  
a přitom to byly kdysi  
svaté nohy milenky;  
jsi tak daleko,  
chaluhový ostrov  
neporozumění.  
Snad až zvětrají pohoří,  
až zkamení noční motýli,  
se má práchnivina smísí s tvou,  
mumlavý vítr  
nás v šedý oblak rozptýlí…

</section>

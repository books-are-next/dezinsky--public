---
title: "Se synem v\_koupelně"
contentType: poetry
---

<section>

Obírá mi psí chlupy ze zad.  
Úplně první počítání.  
S písklecí neobratností,  
ale pýchou, se vší vážností,  
která nesnese analýzu.

</section>

<section>

Ani nedýchá.  
Chlup po chlupu odklepává na zem,  
jako by se zbavoval lepivých chmur  
a jejich čerstvé neústupnosti.  
Jako by vybíral třísky mé paměti.

</section>

<section>

Chtěl bych mu toho říct víc,  
už teď.  
Ale zatím ho nechávám  
obírat chlupy.

</section>

---
title: "Hrabu se v\_hlíně"
contentType: poetry
---

<section>

> Červe raduj se, a pod kamenem ty žížalo plésej!  
> Všecko vesel se a pěj, čemu dal hlas tvůrce milostný.

— M. Z. Polák: Vznešenost přírody

Den v zahradě za městem,  
jarní převracení půdy.

</section>

<section>

Strom, co se hrouží v několik spirál  
jakoby nahoru.  
Kámen v louži nasáklý věky,

</section>

<section>

majestát nelibosti v kůži dýně,  
přisprostlý ornament,  
vyleptaný skvost;

</section>

<section>

pes, co okem plotu líně  
prostrčí čumák,

</section>

<section>

odhrnutá červí nasranost,

</section>

<section>

klíží se večer jak řezníkovy troky,  
najednou kluzký chlad —  
plachý vítr z pustin;

</section>

<section>

hrabu se v hlíně,  
probírám drny  
jak krtek kosti v hrobě,  
užívám si dobrodružství.

</section>

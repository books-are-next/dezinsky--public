---
title: ''
contentType: prose
---

Hrabu se v hlíně

_Červe raduj se, a pod kamenem ty žížalo plésej!  
Všecko vesel se a pěj, čemu dal hlas tvůrce milostný._

— M. Z. Polák: Vznešenost přírody

> Den v zahradě za městem,  
> jarní převracení půdy.

> Strom, co se hrouží v několik spirál  
> jakoby nahoru.  
> Kámen v louži nasáklý věky,

> majestát nelibosti v kůži dýně,  
> přisprostlý ornament,  
> vyleptaný skvost;

> pes, co okem plotu líně  
> prostrčí čumák,

> odhrnutá červí nasranost,

> klíží se večer jak řezníkovy troky,  
> najednou kluzký chlad —  
> plachý vítr z pustin;

> hrabu se v hlíně,  
> probírám drny  
> jak krtek kosti v hrobě,  
> užívám si dobrodružství.

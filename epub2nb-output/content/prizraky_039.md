---
title: ''
contentType: prose
---

Věštění z cibule

> Loupe cibuli. Je to jak věštění.  
> Šepot každé vrstvy  
> dvakrát smyslný,  
> že pod každým oděvem  
> růžoví nahota tlumeným světlem.  
> Jak lampa  
> rozzářená hrudní kost  
> s čirými vlákny vzrušení.  
> Že její vzezření je ulpívání času,  
> jenž bortí kulatost.  
> Snad proto je tak krásná,  
> že ji ohlodává živel zmaru  
> a zůstává jen štiplavost  
> po posledním soustu.

> Plody a hlízy se hroutí dovnitř  
> a žloutnou, hnědnou, černají —  
> takový je postup.
